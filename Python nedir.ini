Python nedir

Tahmin edebileceğiniz gibi Python (C, C++, Perl, Ruby ve benzerleri gibi) bir programlama
dilidir ve tıpkı öteki programlama dilleri gibi, önünüzde duran kara kutuya, yani bilgisayara
hükmetmenizi sağlar.
Bu programlama dili Guido Van Rossum adlı Hollandalı bir programcı tarafından 90’lı yılların
başında geliştirilmeye başlanmıştır. Çoğu insan, isminin Python olmasına aldanarak, bu
programlama dilinin, adını piton yılanından aldığını düşünür. Ancak zannedildiğinin aksine
bu programlama dilinin adı piton yılanından gelmez. Guido Van Rossum bu programlama
dilini, The Monty Python adlı bir İngiliz komedi grubunun, Monty Python’s Flying Circus adlı
gösterisinden esinlenerek adlandırmıştır. Ancak her ne kadar gerçek böyle olsa da, Python
programlama dilinin pek çok yerde bir yılan figürü ile temsil edilmesi neredeyse bir gelenek
halini almıştır.
Dediğimiz gibi, Python bir programlama dilidir. Üstelik pek çok dile kıyasla öğrenmesi
kolay bir programlama dilidir. Bu yüzden, eğer daha önce hiç programlama deneyiminiz
olmamışsa, programlama maceranıza Python’la başlamayı tercih edebilirsiniz.